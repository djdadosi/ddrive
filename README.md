V okviru magistrske naloge smo razvili aplikacijo, poimenovano "D Drive", ki predstavlja inovativen pristop k ocenjevanju kakovosti cestnih površin. Naloga vključuje razvoj aplikacije v dveh različnih razvojni okoljih: Android Studio in React Native. Aplikacija uporablja pospeškometer za detekcijo in analizo vibracij, ki nastanejo med vožnjo ter GPS za določanje natančne lokacije vozila. Z zbiranjem podatkov o vibracijah na vsakih nekaj sekund in posodabljanjem lokacije, aplikacija "D Drive" ustvarja podatkovno bogat pregled cestnih razmer. Povprečje zabeleženih vibracij v določenem časovnem intervalu je nato razvrščeno v razred od 1 do 10, kjer višja vrednost pomeni boljšo kakovost ceste. Ti podatki so shranjeni v bazi, skupaj s prejšnjimi in trenutnimi lokacijami vozila, kar omogoča grafični prikaz na zemljevidu z uporabo barvnega kodiranja – od rdeče za slabše ceste do zelene za tiste boljše kakovosti. Aplikacija tako ponuja realno časovni vpogled v stanje cest, kar predstavlja pomemben korak naprej v tehnologiji mobilnih aplikacij za voznike in odgovorne za vzdrževanje cest.